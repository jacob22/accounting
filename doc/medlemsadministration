Medlemsadministration är kärnan i den administrativa verksamheten i de
flesta föreningar. Administrationen går ut på att ta in och bokföra
medlemsavgifter (och andra inbetalningar) från medlemmarna,
upprätthålla ett register över medlemmarna och att rapportera in
medlemsinformationen till förbundsorganisationer och bidragsgivare.

Det finns så vitt jag har kunnat se inget system som integrerar dessa
element i ett effektivt administrativt flöde och därför går det åt
väldigt mycket arbetstid i föreningarna för att få det hela att
fungera. Mängden fel blir dessutom ganska stor.

Arbetsflödet för olika roller ser ut ungefär så här:

Befintlig medlem
=================

1. Befintliga medlemmar får ett utskick om att det är dags att förnya sina
avgifter för perioden.

2. Varje medlem loggar in på föreningens Eutaxia-Admin-sida med hjälp
av ett OpenID.

3. Medlemmen får ett förslag med produkter att betala för, baserat på
förra årets inköp.

3. Medlemmen väljer vilka produkter hen vill betala för, kontrollerar
och rättar personuppgifter knutna till respektive produkt.

4. Medlemmen checkar ut och får en OCR-kod.

5. Medlemmen betalar via Plusgiro/Bankgiro med OCR-koden.

6. När betalningen har registrerats i föreningens bokföringssystem får
medlemmen en bekräftelse via epost. Denna kan innehålla en PDF-fil med
ett medlemskort.

Ny medlem
=========

1. Personen får information om hur och var man betalar medlemsavgift.

2. Personen går till föreningens Eutaxia-Admin-sida och skapar ett nytt
konto genom att ange sin autenticering för ett OpenID-konto.

3. Personen får ett formulär där grundläggande persondata fylls i.

4. Personen väljer produkter hen vill betala för, checkar ut och får
en OCR-kod.

4. Personen betalar via Plusgiro/Bankgiro med OCR-koden.

5. När betalningen har registrerats i föreningens bokföringssystem får
personen en bekräftelse via epost. Denna kan innehålla en PDF-fil med
ett medlemskort. Personen är nu registrerad som medlem.

Prospektiv medlem
=================

En prospektiv medlem är en person som deltar i föreningens aktivitet
utan att vara medlem. Man vill registrera sådana personer eftersom man
kan få bidrag för deras deltagande.

De går igenom steg 1-3 för Ny medlem. Blir de senare riktiga medlemmar
går de igenom samtliga steg för befintlig medlem.

Icke medlemmar
==============

Det kan finnas anledning att erbjuda produkter till icke
medlemmar. Detta kan vara sådant som kursavgifter eller
matchbiljetter. Man ska kunna köpa sådana produkter utan att logga in
och utan att behöva ange alla personuppgifter som en medlem behöver
ange.

Bokföringsansvarig
==================

1. När betalningar flyter in så levereras en fil från
Plusgirot/Bankgirot.  Denna innehåller betalningar, antingen med
OCR-nummer eller med betalningsinformation.

2. Det finns nu två alternativa möjligheter att skapa affärsregler:

a. När en fil hämtas från girot så matchas posterna automatiskt mot
utestående medlemsbetalningar. De som kan matchas bokförs automatiskt
medan de som inte kan matchas läggs upp som okända inbetalningar, med
så mycket data som ingår i filformatet. Dessa kan sedan matchas för
hand eller bokföras för hand.

b. När det finns filer tillgängliga från girot ger den
bokföringsansvarige ett kommando för inmatchning av befintliga
filer. De som kan matchas bokförs medan övrigaläggs upp som okända
inbetalningar för manuell matchning.

Grundprincipen ska vara att alla inbetalningar ska kunna matchas mot
ett OCR-nummer, men vissa betalningar, som bidrag från kommun och
förbund kommer att betalas in utan matchande referens och ofta med
okänt belopp. Förhoppningsvis kan man identifiera dessa utifrån
adress, avsändarkonto eller liknande. Det bör finnas en funktion där
man kan ange att handmatchande betalningar ska registreras som
underlag för framtida automatiska matchningar. T.ex. kan avsändarkonto
automatiskt leda till viss kontering, eller förslag på kontering.

Registeransvarig
================

1. Den registeransvarige kontrollerar att medlemmarna förnyar sina
medlemsskap under förnyelseperioden.

2. Lämpligt antal dagar efter sista inbetalning skickas påminnleser
till alla som inte har förnyat.

3. Efter ytterligare någon tid kan medlemsregister levereras till
förbund och andra intressenter.

4. Rapporter omfattande specifika urval av medlemmarna genereras vid
behov.  Detta kan t.ex. vara nyckelregister, medlemsrulla eller lista
på betalda medlemsavgifter.

Informationssökare
==================

Medlem som vill ta kontakt med annan medlem ska kunna slå upp
medlemsdata i medlemsregistret. Man bör kunna hitta årets och
föregående års medlemmar. Det kan vara nödvändigt att erbjuda en
möjlighet att inte bli inkluderad i delen av medlemsregistret som är
tillgängligt för övriga medlemmar. Det finns t.ex. personer som har
skyddad identitet, där risken för läckage är så stor att endast
föreningens styrelse ska ha kontaktinformation.

Produktutbud
============

Medlemmen ska kunna välja bland alla produkter som föreningen erbjuder.
Detta kan vara olika former av medlemsskap, nyckelavgifter, platshyra
(skåp, kanotplats, hästbox etc), träningsavgifter, med mera.

I bland kan möjligheten att köpa en produkt vara styrd av att man
sedan tidigarehar en annan produkt, eller har den andra produkten i
sin varukorg. Det kan finnas flera andra produkter som gör användaren
kvalificerad att köpa en viss produkt. T.ex. ska måde individuell
medlemsavgift och familjemedlemsavgift fungera som förutsättning för
att få hyra en kajakplats.

En produkt kan kräva tilläggsinformation från slutkunden
(t.ex. skostorlek eller hästnamn), eller extrainformation som en
administratör tillför (t.ex. nyckelnummer, eller kanotplatsnummer).

En produkt har en giltighetsperiod och en period då den är tillgänglig
för beställning.

En smärre överkurs är att reducera produktutbudet som visas för
medlemmen till de produkter som vederbörande faktiskt kan köpa. Man
visar inte medlemsalternativ för en ständig medlem eller
ungdomsmedlemskap för en vuxen person.

Det krävs ett användargränssnitt för att definiera de tillgängliga
produkterna. Med produktberoendena blir gränssnittet inte trivialt.